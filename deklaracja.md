# DEKLARACJA

Dążymy do poprawy jakości w polskiej polityce. Obietnice zastąpimy działaniem, puste słowa zastąpimy realizacją celów i oprzemy działania na profesjonalistach.
Naszym nadrzędnym celem jest rozwój państwa przyjaznego obywatelowi, opartego na wolności gospodarczej i osobistej.
W ten sposób jesteśmy w stanie uwolnić potencjał naszego społeczeństwa, tak bardzo tłumiony przez nieodpowiedzialne decyzje polityków.
Jesteśmy gotowi wziąć odpowiedzialność za proces naprawy państwa.
  
## I Wolność osobista
Wierzymy, że każdy ma prawo do wyboru własnej drogi do szczęścia, dlatego proponujemy prawne uznanie związków partnerskich innych niż małżeństwa, jako rozwiązanie problemu nierówności wobec prawa w tej kwesHi.
Uważamy, że uzależnienie od substancji psychoaktywnych to problem zdrowotny i społeczny, a nie kryminalny, dlatego opowiadamy się za zniesieniem przepisów umożliwiających karanie konsumentów narkotyków. Postulujemy pełną legalizację marihuany.
Opowiadamy się za liberalizacją prawa aborcyjnego. Należy również przywrócić sprzedaż leków antykoncepcyjnych bez recepty.
Stanowczo sprzeciwiamy się przymusowemu powoływaniu ludzi tak do zasadniczej służby wojskowej, jak i na ćwiczenia. Służba w armii powinna być w pełni dobrowolna.
Opowiadamy się jednocześnie za tworzeniem w pełni profesjonalnego i nowocześnie wyposażonego Wojska Polskiego.

## II Swoboda działalności społecznej
Działalność religijna, w tym nauka religii czy stanowiska kapelanów, nie powinny być finansowane z pieniędzy publicznych, lecz z prywatnych funduszy związków wyznaniowych.
Kultura powinna być sferą całkowicie niezależną od państwa, gdyż w przeciwnym razie grozi jej wykorzystanie w służbie rządowej propagandy.
Uważamy, że organizacje pozarządowe powinny mieć możliwość pozyskiwania środków na swoją działalność z dowolnych źródeł prywatnych. Jesteśmy natomiast przeciwni decydowaniu o finansowaniu tych organizacji z podatków przez polityków, ponieważ prowadzi to do przekształcenia „trzeciego sektora” w narzędzie realizowania ich celów.

## III Reforma systemu ubezpieczeń i ochrony zdrowia
Opłacanie składki zdrowotnej oraz składki na Fundusz Gwarantowanych Świadczeń Pracowniczych powinno być dobrowolne. Składki na Fundusz Ubezpieczeń Społecznych także powinny zostać zniesione, a ZUS zlikwidowany. Dotychczasowe zobowiązania emerytalne i rentowe powinien przejąć budżet państwa, a obywatele powinni mieć swobodę wyboru ubezpieczania się w instytucjach prywatnych lub samorządowych.
Aby nie wiązało się to z podwyższaniem podatków, powinno się to odbyć równocześnie z odpowiednim zmniejszeniem wydatków publicznych - w tym likwidacją świadczenia "Rodzina 500+" w jego obecnym kształcie, finansowania mediów publicznych, organizacji religijnych, subwencji parHi politycznych, państwowych inwestycji gospodarczych, zmniejszeniem wydatków na administrację, a także przeznaczeniem na cele emerytalne i rentowe wpływów z prywatyzacji majątku państwowego.
Dopóki składka zdrowotna nie jest dobrowolna, publiczny system opieki zdrowotnej powinien finansować pacjentom zabiegi i konsultacje w dowolnych wybranych przez nich placówkach medycznych, które zgodzą się na ich świadczenie po określonej cenie (zasada "pieniądze idą za pacjentem"), a nie jedynie tych, które mają zakontraktowane wcześniej świadczenia. Poprawi to dostęp do usług medycznych i będzie premiować te placówki, które świadczą je lepiej.

## IV Wolność słowa,Internetu i mediów
Opowiadamy się za likwidacją rządowej telewizji i radia, likwidacją Rady Mediów Narodowych, zniesieniem obowiązkowego abonamentu RTV i koncesji na rozpowszechnianie programów telewizyjnych.
Uważamy także, że nie powinno być obowiązku rejestracji prasy. Wyrażamy sprzeciw wobec przymusowej regulacji rynku mediów prywatnych, w tym również pod hasłem jego dekoncentracji lub polonizacji.
Będziemy walczyć o zniesienie przepisów ograniczających wolność słowa. Sprzeciwiamy się ograniczeniom wolności w Internecie.

## V Wsparcie przedsiębiorczości
Naszym celem jest zniesienie regulacji ograniczających swobodne prowadzenie działalności gospodarczej, w tym nadmiarowych zezwoleń, licencji i koncesji - przynajmniej w takim zakresie, w jakim nie są one wymagane przez prawo Unii Europejskiej. Prawo powinno być proste i stabilne.
Sprzeciwiamy się przymusowemu ograniczeniu handlu w niedziele, a także dodatkowym podatkom sektorowym, takim jak podatek od handlu, podatek bankowy, czy podatek “cukrowy”.
Docelowo opowiadamy się za zniesieniem podatków dochodowych przy równoczesnym, odpowiednim zmniejszeniu wydatków publicznych. Do tego czasu będziemy konsekwentnie popierali zmniejszanie i upraszczanie tych podatków.
Każdy obywatel powinien móc zakupić ziemię rolną i ją uprawiać. Należy uporządkować kwesHę poddzierżawy ziemi należącej do Skarbu Państwa. Państwo nie powinno zajmować się działalnością gospodarczą.

## VI Energia,środowisko i ochrona zwierząt
Państwo nie powinno ograniczać możliwości produkcji energii z jakichkolwiek źródeł. Opowiadamy się za uchyleniem przepisów ograniczających możliwość budowy elektrowni wiatrowych. Polska powinna też w jak najszerszym stopniu otworzyć się na możliwość produkcji energii w elektrowniach jądrowych.
Powinno się umożliwić tworzenie przez właścicieli prywatnych działek niewielkich źródeł zielonej energii, zwolnionych z obowiązku uzyskania koncesji oraz innych obciążeń biurokratycznych. Powinno się również umożliwić osobom prywatnym handel tak wytworzoną energią bez konieczności zakładania działalności gospodarczej, na ogólnych zasadach prawa cywilnego.
Ochrona środowiska powinna odbywać się poprzez mechanizmy rynkowe, biorąc jednak pod uwagę koszt środowiskowy. Zamiast zakazów korzystania z określonych dóbr, proponujemy doliczać ten koszt rozwiązaniom wpływającym negatywnie na środowisko, np. poprzez emisje gazów do atmosfery czy brak recyklingu produktów. Dałoby to impuls do utworzenia przez przedsiębiorców bardziej ekologicznych usług i produktów.
Postulujemy przywrócenie właściwego funkcjonowania służby weterynaryjnej dla wsparcia hodowców i rolników, celem zabezpieczenia ich inwestycji oraz dobrostanu zwierząt.
Opowiadamy się za odpowiedzialną współpracą z organizacjami zaangażowanymi w walkę z bezdomnością i złym traktowaniem zwierząt. Jednocześnie proponujemy zwiększenie kar i skuteczności ich egzekwowania w stosunku do osób znęcających się nad nimi.

## VII Nowoczesna edukacja
Szkoły obecnie nastawione są na uczenie niepotrzebnych informacji, a system oceniania bywa narzędziem kar i represji.
Uczniowie powinni być zachęcani do samodzielnego myślenia, kreatywności i pracy w grupie. Problemem jest sztywna podstawa programowa, niedostosowana do współczesnych realiów.
Proponujemy ograniczenie roli ministerstwa edukacji w kontroli nad programami szkolnymi (przy jednoczesnej redukcji subwencji oświatowej, do finansowania nauczania określonych w ustawie dziedzin wiedzy), zniesienie kuratoriów, wybór dyrektorów szkół publicznych przez rodziców i opiekunów uczniów, a także umożliwienie równoprawnego korzystania z subwencji oświatowej rodzicom uczącym dzieci wdomu.
Szkołami docelowo nie powinny zarządzać bezpośrednio jednostki samorządu terytorialnego, a spółki non profit (z radą nadzorczą i budżetem), publiczne oraz prywatne. W przypadku braku odpowiedniej spółki, samorząd powinien wziąć na siebie zapewnienie odpowiednich usług edukacyjnych. W radzie nadzorczej powinni być również przedstawiciele rodziców, co zwiększy ich wpływ na program i zarządzanieszkołą.
Karta Nauczyciela powinna zostać zniesiona, nauczyciele powinni być traktowani indywidualnie, biorąc pod uwagę ich wyniki, co pozwoli na zwiększenie wynagrodzeń pracownikom placówek edukacyjnych.

## VIII Bezpieczeństwo i polityka zagraniczna
Polską racją stanu jest obecność zarówno w strukturach Unii Europejskiej, jak i sojuszu NATO. Sprzeciwiamy się natomiast przekształceniu Unii Europejskiej w "superpaństwo" ingerujące drobiazgowo swoimi przepisami w gospodarkę i życie ludzi. Unia Europejska powinna jedynie gwarantować wolny przepływ osób, towarów, usług i kapitału oraz poszanowanie indywidualnych wolności. Wieloletnia strategia na rzecz obronności powinna być wypracowana ponad politycznymi podziałami, w celu zapewnienia sprawnego procesu modernizacji armii i wzmacniania potencjału obronnego. Należy zreformować system awansów w armii i innych służbach tak, aby ścieżka rozwoju była bardziej przejrzysta.
Uważamy, że Polska nie powinna mieć bliskich relacji z państwami autorytarnymi. Powinniśmy wspierać, najlepiej w ramach szerszych sojuszy, dążenie ludzi i narodów do wolności i demokracji oraz przyjmować (w granicach możliwości) uchodźców uciekających przed zniewoleniem i wojną. Powinniśmy również akceptować pracujących migrantów ekonomicznych, biorąc pod uwagę bieżące potrzeby gospodarcze kraju.

## IX Decentralizacja
Najbardziej trafne decyzje zapadają najbliżej obywatela. W związku z powyższym postulujemy przeniesienie większej liczby uprawnień i odpowiedzialności władzy publicznej z organów władzy państwowej na organy władzy samorządowej możliwie najniższego szczebla. Proponujemy reformę, zmierzającą do bardziej efektywnego funkcjonowania samorządu (obejmującą m.in. ograniczenie roli wojewodów, wzmocnienie pozycji i odpowiedzialności marszałka jako władzy wykonawczej w województwie).

## X Państwo przyjazne obywatelowi
Chcemy zmniejszenia kontroli władzy nad ludźmi i zwiększenia kontroli nad władzą. Proponujemy stawiać na bezpośredni udział obywateli w życiu publicznym, poprzez wzrost roli referendów i konsultacji społecznych.
Chcemy również budowy zaufania do władzy sądowniczej. W tym celu należy, między innymi, zwiększyć transparentność sądów, a dodatkowo pozwolić na wybór przedstawicieli władzy sądowniczej w wyborach oraz promować instytucję ławnika czy sędziego pokoju.
Obywatele powinni czuć się bezpiecznie w starciu z aparatem przymusu państwa. Służby specjalne potrzebują reformy w kierunku większej przejrzystości i zewnętrznej kontroli. Działania policji podczas stosowania środków przymusu powinny być monitorowane, a nagrania przechowywane przez niezależną od rządu instytucję.
Państwo powinno być przyjazne, a procedury i przepisy uproszczone i zrozumiałe dla każdego. Każdy powinien mieć prawo do odszkodowania za podjęte wobec niegobezprawne działania organów państwowych. Instytucje publiczne, zarówno centralne i lokalne (w tym urzędy), powinny działać sprawnie i jawnie. Do tego potrzebna jest cyfryzacja, zarówno usług zewnętrznych jak i systemów wewnętrznych. Dzięki jawności możliwa jest ocena działalności zarówno urzędów jak i konkretnych osób i stworzenie systemu nagradzania tych najlepszych.
Z drugiej strony, urzędnicy powinni również podlegać kontroli, poprzez, na przykład, możliwość ścigania przekroczenia uprawnień z oskarżenia prywatnego.
Obywatel nie powinien być traktowany jako potencjalny przestępca skarbowy, przymusowa egzekucja zobowiązania podatkowego czy blokada rachunku bankowego powinny być dokonane tylko na podstawie prawomocnego orzeczenia sądu.
Państwo powinno wspierać rozwój ekonomii społecznej, poprawiając dostępność przestrzeni publicznej dla osób o szczególnych potrzebach i zmierzać do zwiększenia aktywizacji zawodowej osób z niepełnosprawnościami oraz ich opiekunów lub asystentów.
 